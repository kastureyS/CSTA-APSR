	 		

 #TEXT

 	
  Bernhard Rapkay, raportöör. – (DE) Lugupeetud juhataja! Austatud volinik Almunia! Kallid kolleegid! Kõigepealt sooviksin teid, härra volinik, ja teie kabinetti kiita. Teie esitatud mõjuhinnang on kiiduväärt. See põhineb faktidel, on veenev ja räägib asjast.

Kahju, et teised volinike kolleegiumi liikmed ei ole seda mõjuhinnangut lugenud, sest kui nad oleks seda teinud, ei saaks nad esitada ettepanekut, mis ei ole kuidagi mõjuhinnanguga seotud. Huvitav, kuidas valis volinike kolleegium välja näiteks aasta. Mõjuhinnangus ei mainita seda kordagi. Ainuke põhjendus, millega seda võiks selgitada, on see, et 2014. aasta jääb täpselt 2010. ja 2018. aasta keskele. See saab ainus põhjus olla.

Siiski võib olla tegu ka sellega, et nad ei ole sisust hästi aru saanud. Ühtegi ettepanekut pooldavat argumenti ei saa tõsiselt võtta, sest need on ebaõiged. Esitatud on argument, et 2002. aastal vastu võetud riigiabi kava, mille kehtivus on lõppemas, oli söekaevandamise järkjärgulise lõpetamise kokkulepe. Loomulikult on see täiesti vale. See oli järgmine samalaadne kokkulepe. Tean seda, sest olin selles asjaosaline ja Euroopa Parlamendi raportöör ka 2002. aastal. Sel ajal lõppes 50 aastat jõus olnud Euroopa Söe- ja Teraseühenduse (ESTÜ) asutamislepingu kehtivus ja vaja oli järgmist samalaadset kokkulepet, milles lisaks abile käsitletaks ka muid teemasid.

Kui see oleks olnud järkjärgulise lõpetamise kokkulepe, mis oleks saanud siis näiteks ESTÜ varast? See ei olnud järkjärgulise lõpetamise kokkulepe, vaid järgmine samalaadne kokkulepe. Sel ajal leppisime me mõjuval põhjusel kokku, et järgmine samalaadne kokkulepe kehtib kaheksa aastat ning pärast seda tuleb see teema uuesti läbi vaadata. Niisiis on see argument vale.

Teine esitatud argument puudutab jätkusuutlikkust. Me oleme kõik selle poolt ning teame loomulikult, et süsi tekitab suuri süsinikdioksiidi heitkoguseid. Siiski ei saa komisjoni tehtud otsusega tühistada teaduse seaduspärasid. Mis saab edasi? Omamaine süsi asendatakse imporditud söega. See on ainuke asi, mis siis juhtub. Kuid imporditud süsi paiskab õhku täpselt sama koguse süsinikdioksiidi heidet nagu omamaine süsi. Probleem on lihtsalt selles, et kui meil puuduvad tugipunktid, ei saa me neid enam kasutada kaevandamiseks ja elektrijaamadele mõeldud uue tipptehnoloogia väljatöötamisel. Euroopa on selles valdkonnas juhtpositsioonil ja tal on ekspordieelis. Minu arvates ei tohiks me sellest loobuda.

Kolmanda argumendi kohaselt on abi kahjulik ja seda raha oleks mõistlik kasutada muudel eesmärkidel. Selle argumendi ehk tururadikaalide hoiaku kohta ei ole võimalik midagi öelda. Ideoloogiat ei saa vastandada faktidega. Siiski võiks näiteks väidet, et see osutuks liiga kalliks, vaadelda selles valguses, mida tähendaks kaevandamise järsk lõpetamine tegelikkuses, sest 2014. aasta ongi järsk lõpetamine. See põhjustaks töötuse vastu võitlemise kulude ning eelkõige kaevanduste pikaajalise sulgemisega seotud kulude suurenemist. Tegemist on väga raske ja keerulise teemaga. Kaevanduste pikaajalise sulgemise kulusid tuleb kanda aastaid ja koguni aastakümneid pärast söekaevandamise lõpetamist. Neid aga tuleb maksta avaliku sektori vahenditest. Siiski on mõnes liikmesriigis kehtestatud süsteem, mis tagab, et riik ei vastuta nende kulude eest. Niisiis ei pea ka see argument vett. Seepärast soovitan teil selle üle võimalikult kiiresti järele mõelda ja pöörata tähelepanu mõjuhinnangus öeldule. Vastasel korral on tagajärjeks piirkondlikud ja sotsiaalpoliitilised moonutused, mida me ei soovi. Niisiis on ettepanek 2018. aasta kohta ülimalt mõistlik.

 
 	 		

 #TEXT

 	
  Joaquín Almunia, komisjoni asepresident. – (ES) Lugupeetud juhataja! Avaldan härra Rapkayle suurt tänu Euroopa Parlamendi majandus- ja rahanduskomisjoni nimel esitatud raporti eest.

Komisjon on raportit ja käesolevaks aruteluks väljapakutud muudatusettepanekuid põhjalikult ja suure huviga analüüsinud ning oleme teadmiseks võtnud asjaolu, et raportis toetatakse konkreetselt konkurentsivõimetute söekaevanduste sulgemise tähtaja pikendamist 2018. aastani.

Komisjon on samuti teadlik sellest, et viimastel aruteludel alaliste esindajate komitees toetas enamus 2018. aasta tähtaega, nagu on välja pakutud härra Rapkay raportis.

Kui koostasime ettepanekut võtta vastu määrus ja analüüsisime olukorda, olime komisjonis loomulikult täielikult teadlikud söekaevanduste sulgemise sotsiaalsest ja piirkondlikust mõjust ELi teatud piirkondades. Kuid võtsime määruse väljatöötamisel samuti arvesse tõsiasja, et mõned kaevandused ei ole konkurentsivõimelised ja on siiani püsima jäänud vaid tänu riigi vahenditest ja riigi toetustest saadavatele järjepidevatele rahasüstidele. Niisiis lubasime oma ettepanekus võtta vastu määrus anda liikmesriikidele täiendavat tegevusabi, kuid seekord on selle konkreetne eesmärk soodustada konkurentsivõimetute kaevanduste järkjärgulist sulgemist.

Soovin arutleda kolme mõtte üle, mida on raportis käsitletud.

Esimene puudutab ettepanekut anda tegevusabi või teha investeering, et muuta kaevandused konkurentsivõimeliseks. Sarnane säte oli olemas eelmises määruses sektorile antava abi kohta. Siiski ei õnnestunud eelmise määruse abil soovitud tulemusi saavutada ning söekaevanduste kasumlikkuse loomise asemel põhjustas see mingil määral moraalset ohtu.

Kaevandusi toetati asjatus lootuses saavutada kasumlikkus. Nüüd tuleb meil lahendada selle tagajärgi: meil tuleb laiendada söetootmiseks loodud erisüsteemi, sest kõnealused kaevandused ei ole kasumlikuks saanud, kuid neid ei ole ka suletud.

Igal juhul ei vaja riigiabi usaldusväärsete kasumiprognoosidega kaevandused ning nad saavad vajaliku kapitali kapitali- või finantsturgudelt.

Teiseks soovin selgitada, miks leiame oma ettepanekus, et on vaja luua kava keskkonnamõju leevendamiseks. Seda nimetatakse meie ettepaneku artikli 3 lõikes 1.

Riigiabi moonutab konkurentsi. Sellest tulenevalt sisaldab Euroopa Liidu toimimise leping sätteid, milles nimetatakse see paljudel juhtudel kokkusobimatuks. Tegevusabi andmist võib lubada ainult siis, kui selle mõju on eeldatavasti positiivne. Meie määruses on ette pandud kava söe kasutamise keskkonnamõju leevendamiseks, et korvata abi negatiivset mõju.

Minu viimane ja kolmas mõte on see, et kui tegevusabi eesmärk on aidata minna üle konkurentsivõimetute kaevanduste sulgemisele, on selge, et see sulgemine peab olema järkjärguline ega saa toimuda alles siis, kui tähtaeg on käes. Järkjärguline sulgemine peab olema sulgemiskavas selgelt välja toodud ning kava peab samuti sisaldama selle abi kahanevat osa üleminekuaja jooksul.

Seega nähakse meie ettepanekus ette abi lineaarne vähendamine protsendimäära võrra, mille kindel eesmärk on abi kaotamine üleminekuaja lõppedes.

Sellegipoolest tänan veel kord härra Rapkayd ja kõiki teisi, kes on käsitletava raporti väljatöötamisele kaasa aidanud. Me võtame raportit puudutava Euroopa Parlamendi seisukoha arvesse ning jätkame arutelusid nõukogus, pidades seejuures loomulikult nõu eesistujariigi Belgiaga. Komisjon avaldab lähinädalatel kindlasti oma arvamuse Euroopa Parlamendi seisukoha ja nõukogu kujundatava seisukoha alusel.

 
 	 		

 #TEXT

 	
  Herbert Reul, tööstuse, teadusuuringute ja energeetikakomisjoni arvamuse koostaja. – (DE) Lugupeetud juhataja ja volinik! Kallid kolleegid! Keegi ei vaidle vastu sellele, et süsi moodustab tähtsa osa meie energiavarustusest. Samuti on ümberlükkamatu see, et kaevandustööstus peab olema konkurentsivõimeline ja selle toetamine ei ole õige meetod.

Nüüd on küsimus selles, kas sobiv tähtaeg on 2014. või 2018. aasta. Kolleeg Rapkay esitas mitu arukat argumenti, mida ma ei hakka kordama. Mul on komisjonile vaid üks palve. Kõikides asjaomastes parlamendikomisjonides toetab enamus konkurentsivõime muutmist kriteeriumiks. Mis puutub tähtaega, siis peame lihtsalt tagama piisava paindlikkuse, et võimaldada liikmesriikidel avaldada inimestele, töökohtadele ja majandusstruktuuridele mõistlikku survet. Ainuke argument, mida on nimetatud ja mis on muuseas vastuolus komisjoni mõjuhinnanguga, milles algselt pooldati samuti 2018. aastat, oli see, et keskkonnapoliitilised põhjused võivad siin oma osa mängida. Tahan veel kord rõhutada, et kliima puhul ei ole mingi vahet, kas me põletame imporditud või omamaist sütt. Palun volinikul kaaluda, kas komisjon muutuks selle nelja-aastase tähtaja puhul natuke paindlikumaks, kui Euroopa Parlament ja nõukogu suudab leida uusi taolisi argumente. Niimoodi sain mina just praegu aru viitest seda teemat vaagivale komisjonile ning ma olen selle eest tänulik.

 
 	 		

 #TEXT

 	
  Jan Březina, regionaalarengukomisjoni arvamuse koostaja. – (CS) Austatud juhataja! Regionaalarengukomisjonil on komisjoni ettepaneku üle hea meel, kuigi oleme soovitanud teatud muudatusettepanekuid. Samuti soovitasime pikendada konkurentsivõimetute kaevanduste sulgemise tähtaega. Ilma selle muudatuseta on oht, et kaevanduse sulgemisest mõjutatud piirkonnad vaesuvad täies ulatuses ja satuvad silmitsi tõsiste sotsiaalsete probleemidega.

Muu hulgas pakkusime samuti välja ühtekuuluvusfondi vahendite kasutamise kohandamist asjaomastes piirkondades. Regionaalarengukomisjon leiab ka, et konkurentsivõimetute kaevanduste sulgemine ei ole ainuke lubatav viis riigiabi kasutamiseks selliste kaevanduste puhul, sest abi tuleks samuti kasutada niisuguse arengu soodustamiseks, mille eesmärk on saavutada konkurentsivõime.

Kui kaevandus muutub ühel päeval konkurentsivõimeliseks, on tegemist kindlasti soovitud tulemusega, mis on nii asjaomase piirkonna kui ka kogu Euroopa Liidu huvides. Söel töötavate elektrijaamade tähtsus tugineb muu hulgas asjaolule, et need on peaaegu ainukesed elektrijaamad, mis suudavad muudest teguritest sõltumata elektrinõudluse järsule suurenemisele toodangu kasvatamise teel kiiresti ja paindlikult reageerida. Kui soovitakse, et Euroopa Liidu suurem energiajulgeolek oleks midagi enamat kui lihtsalt sisutu loosung, ei saa me ilma stabiilsete ja konkurentsivõimeliste söekaevanduste ja söetööstuseta hakkama.

 
 	 		

 #TEXT

 	
  Werner Langen, fraktsiooni PPE nimel. – (DE) Lugupeetud juhataja! Soovin kõigepealt julgustada volinik Almuniat jääma oma esialgse ettepaneku juurde 2018. aasta kohta. Ettepanek oli põhjendatud ning selle aluseks oli majandus-, regionaal-, sotsiaal- ja energiapoliitika.

Ma ei mõista, miks volinike kolleegium on toonud sisse keskkonnaalaseid põhjused, mis on täiesti asjakohatud. Nagu eelkõnelejad ütlesid, ei ole vahet, kas me põletame imporditud sütt või sütt, mida oleme kaevandanud ja toetanud ise. Meie CO2 jalajälg on mõlemal juhul põhimõtteliselt samasugune. Tegelikult oleks see imporditud söe puhul ilmselt palju suurem, sest süsi tuleb siia vedada Kanadast, Austraaliast või muudest maailma piirkondadest. Sellepärast on see põhjendus vale. Tahan tänada kolleeg Rapkayd selle eest, et ettepanek esitati tihedas koostöös Euroopa Rahvapartei (kristlike demokraatide) fraktsiooniga. Minu arvates on tegemist nõukogu määrusega. Lissaboni lepingus on lünk, mis tähendab, et konkurentsiõigusel põhinevad määrused ei kuulu Euroopa Parlamendi kaasotsustamismenetluse alla. Selle asemel põhineb asjade käik, millega ei kaasne nõuetekohane hinnang, ikka veel 1965. aastast pärineval määrusel nr 17. Seepärast on meil praegu vähemalt meie avalduse ulatuses vaja suurt häälteenamust, et süsi, mis on üks kõige tähtsamaid Euroopas veel olemasolevaid energiaallikaid, oleks ka tulevikus konkurentsivõimeline.

Meie fraktsioon toetab kolleeg Rapkay raportit tingimusteta. Tahame innustada härra Almuniat julgustama komisjoni esitama uut ettepanekut 2018. aasta kohta ning me soovime muuta vastuvõetud raportis kahte punkti. Esimene puudutab viisi, kuidas abi järk-järgult vähendatakse. Leiame, et see tuleks kaheksa-aastase ajavahemiku jooksul jätta liikmesriikide otsustada.

Teine punkt on seotud asjaoluga, et määruse kehtivus lõpeb tervikuna 2030. aastal. See on etapp, kuhu ka nõukogu on määruse arutamisel jõudnud. Me saame teha nõuetekohase hinnangu sotsiaalsete, poliitiliste, energiaalaste põhimõtete ning majanduslike ja piirkondlike põhjuste kohta alles siis, kui Euroopa Parlament teeb kindla otsuse 2018. aasta kasuks.

 
 	 		

 #TEXT

 	
  Olle Ludvigsson, fraktsiooni S&D nimel. – (SV) Austatud juhataja! Tegemist ei ole lihtsa teemaga. Niisiis tuleb meil Euroopa Parlamendis asuda tasakaalukale seisukohale. Arvesse tuleb võtta kahte põhipunkti. Ühelt poolt on pikaajalises plaanis ebamõistlik jätkata konkurentsivõimetute kaevanduste kunstlikku elushoidmist. Riigi toetusprogrammide kasutamine ebatulusate söekaevanduste tegevuse jätkamise tagamiseks ei ole jätkusuutlik ei keskkonna ega ka konkurentsiga seotud põhjustel. Niisiis on loogiline, et selle tegevuse toetamine lõpetatakse nüüd järk-järgult.

Teisalt avaldab toetuste kaotamine suurt mõju nii kümnetele tuhandetele söekaevuritele, kes on sunnitud otsima uut töökohta, kui ka nende peredele ja kõikidele teistele, kes kaevandamisest sõltuvad. Asjaomastes piirkondades elavate inimeste jaoks kujuneb kohanemine väga raskeks. Nende kahe probleemi läbikaalumine ei ole kerge. Siiski usun, et komisjon on oma ettepanekus leidnud mõistliku tasakaalu. Toetuste maksmine lõpetatakse, kuid seda tehakse hoolikalt, võttes arvesse nii töökohti kui ka keskkonda.

Asjaomased piirkonnad saavad suure tagasilöögi, kui toetuste maksmine lõpetatakse, kuid samas pakutakse ettepanekus välja võimalust võtta laiahaardelisi sotsiaalseid ja keskkonnameetmeid, mille eesmärk on muuta piirkonna kohanemisprotsess võimalikult tõhusaks. On ülimalt oluline, et riiklikud ja piirkondlikud asutused kasutaks kõiki neid võimalusi täiel määral. Kui soovitakse, et lõpptulemus oleks nende piirkondade jaoks vastuvõetav, on suur investeering aktiivsetesse tööturumeetmetesse ja kõikehõlmavatesse keskkonna taastamise abinõudesse hädavajalik.

Siiani on arutelu keskmes olnud kolm teemat. Esiteks on esitatud argument, et need söekaevandused, mis on sulgemisaja jooksul konkurentsivõimeliseks muutunud, peaksid saama oma tegevust jätkata. Minu arvates oleks sellise võimaluse kaasamine vale, sest antavat abi tuleb kasutada õigesti ja seda tuleb eraldada lõplikuks sulgemiseks. Teiseks on räägitud sulgemisabi lõppkuupäevast. Sellega seoses on tähtis märkida, et praegune määrus on kehtinud 2002. aastast, ja kõik teadsid, et erandid konkurentsieeskirjadest aeguvad sel aastal. Niisiis ei olnud selles midagi eriti üllatavat. Küll aga võin ma paindlik olla täpse aasta suhtes. Kolmandaks on arvamused lahknenud Euroopa Parlamendi seisukohas väljatoodud keskkonnaalaste ja jätkusuutlikkuse aspektide vallas. Usun, et need aspektid peaksid olema võimalikult selged ning kindlasti tähtsamal kohal, kui nad on majandus- ja rahanduskomisjoni esitatud tekstis. Õige sõnumi edastamine selles valdkonnas on väga oluline.

 
 	 		

 #TEXT

 	
  Sophia in 't Veld, fraktsiooni ALDE nimel. – Austatud juhataja! Pean ütlema, et mind liigutab väga fraktsioonide EPP ja S&D vaheline uus armulugu, kuid leian, et härra Rapkay ja härra Lange lähedane ja armuküllane kaisutus hoiab Euroopat kindlalt minevikus kinni.

Me räägime riigiabi erikorra seitsmendast pikendamist. Härra Rapkay osutas ise sellele, et ta oli 2002. aastal samuti raportöör. Kes garanteerib, et meil ei ole siin 2018. aastal samasugust arutelu? Põhjused, mis kehtisid 2002. aastal ja kehtivad praegu, on päevakohased ka 2018. aastal. Seega kiidab minu fraktsioon komisjoni seisukoha tingimusteta heaks. Oleme palunud eraldi hääletust muudatusettepanekute 25 ja 27 üle ning kutsume kõiki kolleege kahest suurest fraktsioonist üles hääletama nende muudatusettepanekute vastu ja toetama komisjoni seisukohta lõpetada toetuse andmine järk-järgult 2014. aastaks.

Tean, et hääletused toimusid eri parlamendikomisjonides. Samuti tean, et kahes suures fraktsioonis on palju kolleege, kes tunnevad end praeguse seisukoha suhtes ülimalt ebamugavalt. Minu arvates peaksid nad mõistma, et neil on täielik vabadus hääletada oma südametunnistuse kohaselt, sest tegelikult ei kuulu otsustusõigus Euroopa Parlamendile. Niisiis tuleks neil hääletada oma arvamuse alusel.

Me ei pea läbirääkimisi ega pea jõudma kompromissini. Saame edastada väga jõulise poliitilise sõnumi komisjoni toetuseks ning seega leian, et Euroopa Parlament peaks tegutsema vastukaaluna ülimalt tugevale poliitilisele survele, mida liikmesriigid avaldavad komisjonile, ja näitama, et Euroopa Parlament ei ela minevikus, vaid vaatab tulevikku.

 
 	 		

 #TEXT

 	
  Philippe Lamberts, fraktsiooni Verts/ALE nimel. – (FR) Lugupeetud juhataja! Kallid kolleegid! Roheliste / Euroopa Vabaliidu fraktsioonil ei ole mingeid vastuväiteid sellele, et avaliku sektori vahendeid investeeritakse, kui see kutsub esile ümberkorralduse, mille meie ühiskond, tööstus ja majandus peab läbi tegema, et muutuda õiglasemaks ja eelkõige jätkusuutlikumaks. Meil tuleb meeles pidada, et abi andmine konkurentsivõimetutele söekaevandustele läheb nende eesmärkidega vastuollu. Sellega toetatakse tööstust, mis ei ole jätkusuutlik ei majanduslikult – vastasel korral see toetusi ei vajaks – ega ka keskkondlikult.

Nagu kolleeg in ’t Veld just hetk tagasi rõhutas, on söetööstus aastakümneid selle ülemineku edasilükkamist taotlenud ja lõppu ei paistagi. Samamoodi on minu kolleegid Saksamaalt ja paljud Euroopa riigid püüdnud aastakümneid lõpetada selle jätkusuutmatu tööstuse tegevust. See kehtib nii minu koduriigi Prantsusmaa kui ka paljude teiste riikide kohta. Seega toetame komisjoni ettepanekut ning samuti ettepanekut toetuste kasutamise kohta viisil, et asjaomased töötajad saaks korralikult ja väärikalt muule tööle paigutada.

Siiski valmistub komisjon täna kuuldud surveavalduste all häbiväärselt taganema, härra Almunia. Survet avaldab teiste hulgas teie kolleeg Oettinger, kelle käitumine ei ole selles küsimuses eriti kohane volinike kolleegiumi liikmele, kelle kohustus on kaitsta üldist huvi. See teguviis meenutab pigem ühe konkreetse riigi, milleks on Saksamaa, ühe konkreetse sektori huvide ametliku esindaja käitumist. Pealegi ei tee ta sellest mingit saladust!

Lõpetuseks tahan teile öelda, et nii kaua kui Euroopa Liit ja liikmesriigid kulutavad kogu oma energia mineviku tööstusharude toetamisele riigi raha arvelt, mida on niigi väga vähe, nagu Iiri kriis meile loodetavasti meelde tuletab, ning nii kaua kui toetame riigi rahaga 19. sajandi tööstusvaldkondi, ei võimalda me Euroopal asuda juhtpositsioonile 21. sajandi tööstusharude vallas. Samal ajal aga maailm muutub ja teeb seda kiiresti.

 
 	 		

 #TEXT

 	
  Konrad Szymański, fraktsiooni ECR nimel. – (PL) Austatud juhataja! Euroopa Komisjoni esitatud ettepanek oli ilmselgelt koostatud kliimapoliitika ajel ning seejuures ei ole võetud arvesse sotsiaalseid – eriti energiavaldkonnas põhjustatavaid – tagajärgi sellistes riikides nagu Saksamaa, Hispaania ja Poola. Meil tuleb meeles pidada, et üleilmne söeturg muutub meie endi silme all. Nõudlus söe järele suureneb ja söehind tõuseb. Seepärast võivad kaevandused, mis praegu kasumit ei teeni, tulevikus kasumlikuks osutuda.

Söetööstusest eemaldumine kujutab endast ühtlasi ülimalt tõsist probleemi energiajulgeoleku vallas sellistes riikides nagu Poola, kus söega toodetakse lausa 95% elektrist. Söetööstusest eemaldumine võib taolistes oludes tuua kaasa ainult ühe alternatiivi: veelgi suurema sõltuvuse gaasist, mida imporditakse vaid ühest suunast. Niisiis enne, kui otsustame poliitilise surve alusel söest sellistel tingimustel loobuda, peaksime tagama mitmekesisuse ja samuti gaasivarustuskindluse, sest see on praegusel ajal energiasektori ainuke tõeline alternatiiv riikides, kus kasutatakse sütt sel eesmärgil.

Need on põhjused, miks meie toetame majandus- ja rahanduskomisjoni ning tööstuse, teadusuuringute ja energeetikakomisjoni esitatud kompromisse, mille raames oleme välja pakkunud, et määruses võiks anda võimaluse eraldada riigieelarvetest – mis ei ole ju ELi eelarved – vahendeid kaevanduste säilitamiseks riikides, kus see on vajalik. Samuti pooldame kompromissi, mille alusel võiks määrus kehtida 2030. aastani. Minu arvates sarnanesid Euroopa Komisjoni algsed ettepanekud palju rohkem just selle seisukohaga. Euroopa Komisjon otsustas alles lõppetapis pakkuda välja ebareaalse tähtaja, milleks on 2014. aasta.

 
 	 		

 #TEXT

 	
  Andreas Mölzer (NI). – (DE) Lugupeetud juhataja! Söetööstuse toetamise jätkamine ei ole ainult põhjendatud, vaid see on minu arvates täiesti hädavajalik. Me peame abi andmist jätkama 2014. aastani ja ka pärast seda. Meie kohustus on kaitsta Euroopa Liidu kodanikke üleilmastumise negatiivsete mõjude eest. See hõlmab ka pikaajalise ümberõppe pakkumist selliste tööstusharude töötajatele, mis ei ole maailmaturul eriti konkurentsivõimelised. Nii saavad nad asuda teisele tööle.

Mõistmaks, et kaevandustööstuses on vaja erioskustega töötajaid, ei pea olema mingi ekspert. Paljud kaevurid töötavad kaevandustes kogu elu. Niisiis on meil minu arvates vaja palju aega, et suuta pakkuda neile kõigile uut töökohta. Eakamate kaevurite jaoks ei ole enam mõistlik ümberõpet korraldada. Peame võimaldama kaevanduspiirkondadel muutuda kaevandustööstusest järk-järgult vähem sõltuvaks, ilma et nende heaolu oluliselt väheneks. Sellistel piirkondadel on endiselt suur majanduslik potentsiaal, kui neile antakse võimalus oma majanduse ümberkorraldamiseks. Söekaevanduste toetuste järsk vähendamine viimastel aastatel on olnud paljude kaevanduspiirkondade jaoks raske katsumus. Paljud neist ei suutnud majandusolude muutustele piisavalt kiiresti reageerida, sest nad olid tugevalt seotud kaevandustööstusega. Tagajärjeks on suurenenud vaesus. See aga ei pea nii minema. Me saame kaitsta paljusid Euroopa piirkondi suure majandusliku ja sotsiaalse kahju eest ning seepärast tuleb meil anda poolthääl sellistele eeskirjadele.

 
 	 		

 #TEXT

 	
  Gunnar Hökmark (PPE). – (SV) Austatud juhataja! Mis puutub söetööstuse riigiabisse, siis minu arvamuse kohaselt peaksime tegema kõik, mida suudame, et muuta Euroopa majandus võimalikult konkurentsivõimeliseks. Seda tuleks teha paljudes eri valdkondades. Selline eesmärk peab meil olema nii auto-, masina- kui ka meditsiinitööstuses. Edu saavutamiseks peame kujundama oma majanduse ümber viisil, et see on võimeline vastama nüüdisaegse konkurentsi ja üleilmse majanduse nõudmistele.

Seda silmas pidades on mul tõsiseid kahtlusi praeguse kavatsuse suhtes pikendada ebatulusatele söekaevandustele antavaid riigi toetusi. See tähendab, et me paigutame riiklikul tasandil raha ettevõtjatesse, mis ei ole kasumlikud, mis ei suuda ülal pidada töökohti, millest me räägime, ja mis ei aita parandada keskkonda. Samuti tähendab see, et ümberkujundamine, mis on vajalik tõelise konkurentsivõime saavutamiseks, on aeglasem. Sellega kaasneb olukord, mille puhul meil ei õnnestu edasi areneda muudes valdkondades ning mõne aasta pärast on inimesed ikka veel tööl tööstusharudes, kus ei pakuta pikaajalist kindlust ega võimalust elatist teenida. Ühtlasi jäävad need piirkonnad, millest me praegu räägime, endiselt sõltuvaks söekaevandamisest ebatulusates söekaevandustes.

Seda arvesse võttes peaksime me minu arvates toetama komisjon ettepanekut ning meie hääletame selle poolt.

 
 	 		

 #TEXT

 	
  Wolf Klinz (ALDE). – (DE) Lugupeetud juhataja! Austatud volinik! Parem õudne lõpp kui lõputu õudus. Just see mõte tuleb mulle pähe, kui mõtlen teemale, mida täna arutame. Toetan komisjoni ettepanekut lõpetada 2014. aastaks järk-järgult riigiabi andmine kaevandustele, mis ei ole selleks ajaks konkurentsivõimelised. Söetööstuses on iga töökoha kulu keskmisest palju suurem. Seda raha ei kulutata jätkusuutliku ja konkurentsivõimelise tuleviku tööhõive arendamisele. Niisiis leian, et konkurentsivõimetutele kaevandustele eraldatavate riiklike toetuste maksmise järkjärguline lõpetamine 2014. aastaks on õige. Peame investeerima vabaks jäänud vahendid teadustöösse ja arengusse ning haridusse ja koolitusse. See on ainuke viis, kuidas saame säilitada oma edumaad tehnoloogia valdkonnas ja jääda maailmamajanduses tervikuna konkurentsivõimeliseks.

 
 	 		

 #TEXT

 	
  George Sabin Cutaş (S&D). – (RO) Lugupeetud juhataja! Minu arvates on nii kaevanduste sulgemise ettepanek kui ka soovitus toetusi vähendada liiga ennatlik ning mõlemal on soovimatud sotsiaalsed, majanduslikud ja piirkondlikud tagajärjed.

Me ei tohi unustada, et Euroopa kaevandussektoris on ligikaudu 100 000 töökohta, millest 42 000 töökohta on söekaevandustes ja 55 000 sellega seotud sektorites, ning et teatud Euroopa piirkonnad on sellest sektorist majanduslikult täiesti sõltuvad. Nendes piirkondades töötab suur hulk inimesi kaevandustes või nende töökohad on selle sektoriga seotud.

Need meetmed võivad põhjustada kahjulikke tagajärgi sellises ulatuses, et kogukonnad võivad täielikult vaesuda. Seepärast tuleb kiiresti välja töötada strateegia kaevanduste sulgemiskavadest mõjutatud töötajate ümberõppeks.

Samal ajal on vaja eraldada Euroopa Liidu struktuurifondidest eritoetust, et pakkuda vastastikkust abi piirkondadele, mis nende meetmete tõttu kannatavad. Lisaks võivad kaevandustöötajad ja nende pered kaotada usalduse poliitilise protsessi vastu, mille raames tehakse neid otseselt mõjutavaid otsuseid ebasobival ajal.

Samamoodi tuleb meil pöörata tähelepanu hõredalt asustatud piirkondadele, mis kannatavad sotsiaalses ja majanduslikus mõttes kõige enam. Minu arvates ei ole 2014. aasta kaevanduste sulgemiseks realistlik tähtaeg. Teisalt ei saanud 2020. aastaks määratud tähtaeg, mille pakkus konkreetselt välja tööstuse, teadusuuringute ja energeetikakomisjon, piisavalt head tagasisidet. Seepärast usun, et me võiksime jõuda 2018. aasta puhul üksmeelele.

Tahaksin veel mainida, et söetööstus moodustab Euroopa poliitika lahutamatu osa ning see on ELi enda allikas, mis tagab varustuskindluse. On vaja üleminekuaega, mis võimaldab nimetatud kaevandustel ning sellistel kaevandustel, millel on võimalus konkurentsivõimeliseks muutuda, saada järk-järgult konkurentsivõimelisemaks, et tagada juurdepääs Euroopa söele ja hoida ära kahjulikku sotsiaalset ja majanduslikku mõju.

 
 	 		

 #TEXT

 	
  Ivo Strejček (ECR). – (CS) Lugupeetud juhataja! Minu arvates ei ole mingit vaidlust selles, et konkreetsetele majandusharudele antavad toetused moonutavad majanduslikku konkurentsivõimet ja hävitavad selle ning et seepärast kahjustab riigiabi hästi toimivat turgu nii lühiajalises kui ka pikaajalises plaanis.

Räägime siinkohal piirkondadest, mida mõjutab või võib mõjutada suur tööpuudus, kuid teisalt tuleb meil meeles pidada piirkondi, mis on selles majandussektoris juba ümberkorraldusi teinud ning kannatanud suure tööpuuduse all, kuid sellega toime tulnud. Niisiis toetavad Euroopa Konservatiivid ja Reformistid tänasel hääletusel kõiki ettepanekuid, mille tulemusel on igal liikmesriigil piisavalt aega pakkuda töötajatele laiaulatuslikku ümberõpet, eemaldada ja kõrvaldada söekaevandamisega seotud keskkonnaohud ning olla samuti suuteline tulema aja jooksul toime kõikide sotsiaalsete probleemidega.

 
 	 		

 #TEXT

 	
  Salvador Garriga Polledo (PPE). – (ES) Austatud juhataja! Lugupeetud volinik! On kahetsusväärne, et kui me räägime 180 000 Euroopa pere ja iseäranis Euroopa Liidu kohaliku energiaallika tulevikust, on Euroopa Parlamendil üksnes konsulteerimisõigus.

Toetused ei ole üldjuhul konkurentsivõime saavutamise vahend, kuid Euroopa söe konkurentsivõimeliseks muutmine toetuste abil on strateegiliselt vajalik, sest esiteks imporditakse Euroopa energiast 60% ja suur osa ülejäänud 40%st on tuumaenergia, mida Euroopa Parlamendi enamus ei toeta, ning teiseks tõusevad hinnad: Euroopa söe hind läheneb üha enam rahvusvahelise söe hinnale.

Lisaks sooviksin küsida teilt järgmist: mis on konkurentsivõimeline süsi? Küsige endilt, kas kogu süsi, mida Euroopa Liit impordib, sisaldab kaevanduste sotsiaal- ja kindlustuskulusid, mida sisaldab Euroopa söe maksumus. Kas see on mudel, mida paljud teist Euroopas näha soovivad? Kas nõustute toodete importimisega väljaspool meie mandrit asuvatest riikidest, kui need tooted ei vasta Euroopa Liidu eelistuspõhimõtetele ja kui nende valmistamisel ei järgita sotsiaalseid õigusi? Kas te heidate Euroopa söe puhul sama mõtte kõrvale?

Mida pikem see ajavahemik on, seda parem, sest siis saame võtta kasutusele puhta söepõletuse ja süsinikdioksiidi säilitamise tehnoloogia, mis on Euroopa Liidus juba olemas. Kui me sulgeme Euroopa kaevandused, ei ole ilma Euroopa söeta mingit stiimulit jätkata heitkoguste vähendamist soojuselektrijaamades, mis põletavad jätkuvalt imporditud sütt ning tekitavad süsinikdioksiidi. Mida teie eelistate: kas soovite, et süsinikdioksiid tuleks väljastpoolt Euroopa Liitu või et süsinikdioksiidi oleks võimalik töödelda ja säilitada meie endi Euroopa tehnoloogia abil?

Minu arvates ei ole tegemist liberalismiga, kui te tõrjute ELi söe kasutamise võimaluse kõrvale: mina leian, et see on silmakirjalikkus.

 
 	 		

 #TEXT

 	
  Silvia-Adriana Ţicău (S&D). – (RO) Lugupeetud juhataja! Süsi on Euroopa Liidu koguenergia tähtis osa. Söekaevandussektor annab Euroopa Liidus ja eriti monotööstuslikes piirkondades 280 000 töökohta. Seepärast on tähtis, et Euroopa Liit tagaks võimalikult suure osa oma söenõudlusest omamaisest toodangust, mille hind peab olema ilmselgelt konkurentsivõimeline ning mis peab põhinema söekaevandamise ja -töötlemise tõhustamisel.

Ilma riigiabita langeb tootmine 20% võrra, mille tagajärjel kaob 100 000 töökohta. Riigiabi kivisöetööstusele on konkurentsivõimetute kaevanduste puhul äärmiselt hädavajalik. Nad on konkurentsivõimetud oma vananenud tehniliste seadmete tõttu. Riigiabi võimaldaks neid seadmeid uuendada, et tagada töökohakindlus.

Komisjoni ettepanekuga võrreldes toetame meie kaevanduste sulgemise tähtaja edasilükkamist. Tööstuse, teadusuuringute ja energeetikakomisjon hääletas 2020. aasta poolt ning meie toetame kompromissi, milleni jõudis edukalt raportöör Rapkay koos kolleegidega teistest fraktsioonidest.

Toetame artikli 3 lõike 1 punkti h kustutamist eelkõige protsendimäära suhtes, mis on sätestatud abi andmise järkjärgulise lõpetamise kohta, et liikmesriigid, mis kavatsevad anda riigiabi konkurentsivõimetutele söekaevandustele, saaks tegutseda võimalikult paindlikult.

Siiski leian, et liikmesriigid peaksid samuti esitama majandus- ja sotsiaalarengu kavad kaevanduspiirkondade kohta, mis on sageli monotööstuslikud. Arengukavade eesmärk peaks olema töökohtade loomine ja investeerimine energiatõhususse ja energiatootmisse taastuvatest energiaallikatest.

Avaldan kiitust raportöör Rapkayle tema raporti ja tehtud töö eest.

 
 	 		

 #TEXT

 	
  Jorgo Chatzimarkakis (ALDE). – (DE) Austatud juhataja! Kallid kolleegid! Kõigepealt avaldan tunnustust volinik Almuniale komisjonis toimunud avatud arutelu eest. On mõjuvad põhjused, miks teie ja komisjoni president Barroso rääkisite volinike kolleegiumi arutelul täiesti erinevast aastast. Mul on hea meel, et komisjon on võimeline arutlema teemadel õiguslikust vaatenurgast nii avatult ning seejärel muutma oma otsuse vastupidiseks. See on imeteldav ja tähelepanuväärne. On hea, et te toetate siin uut otsust.

Sel otsusel on palju häid põhjuseid. Sellest hoolimata on asjaomased liikmesriigid koostanud kavasid. Kavasid on kehtestatud ning mul jääb üle vaid öelda, et tunnen heameelt läbivaatamisklausli väljajätmise üle. Selles märgiti, et meil tuleks alates 2012. aastast suurimas asjaomases liikmesriigis ehk teisisõnu Saksamaal taas kord kogu see ussipesa avada. See tähendab, et volinike kolleegiumi arutelu tulemus oli ülimalt edukas. Tean, et 2018. aasta jõuab lõpuks kätte. Rõõmustan ka selle üle, et kaevandustööstusel on kindlust teha tulevikuplaane ning ma hääletan vastavalt. Siiski näen, et siinkohal on võitnud õiguspoliitika.

 
 	 		

 #TEXT

 	
  Theodor Dumitru Stolojan (PPE) . – (RO) Lugupeetud juhataja! Kuulasin oma kolleegide arvamusi, milles nad rõhutasid, kui tähtis on süsi seoses Euroopa majanduse energiajulgeolekuga.

Tahaksin lisada veel ühe argumendi. Mõnes riigis, sealhulgas Rumeenias, mida on aastaid mõjutanud üha sagedamini esinevad põuad, on hüdro- ja tuumaenergia toodang langenud. Ainuke ressurss, mida minu koduriik ja teised riigid on energiatoodangu kiireks suurendamiseks kasutada saanud, on süsi.

Meil on palju kaevandusi, mis ei ole kasumlikud, kuid nende ümberkorraldusprogrammid kestavad kauem kui 2014. aastani. Olen liberaal ega poolda toetuste andmist äriühingutele, kuid see ei kehti selliste ettevõtjate puhul, millel on kindlad ümberkorraldusprogrammid. Sellest tulenevalt kavatsen mina toetada muudatusettepanekut, milles pakutakse välja pikem üleminekuaeg ebatulusatele söekaevandustele antavate toetuste maksmise lõpetamiseks.

 
 	 		

 #TEXT

 	
  Petru Constantin Luhan (PPE). – (RO) Austatud juhataja! Kuigi subsideeritud süsi moodustab vaid väikese osa Euroopa Liidu elektritootmisest, avaldab kivisöekaevanduste viivitamatu ja samaaegne sulgemine tähelepanuväärset sotsiaalset mõju teatud Euroopa piirkondadele. Me räägime siinkohal suurest hulgast inimestest, kes töötavad selles tööstusharus ning keda ei saa kohe teistesse sektoritesse tööle võtta, mis põhjustab töötust ja tekitab ebasoodsas olukorras olevaid piirkondi.

Minu arvates on vaja nende inimeste ümberõppeks võtta kiireid meetmeid, kasutades selleks ELi fonde. Kuni seda ei juhtu, on täiesti hädavajalik pikendada tootmisüksuste sulgemiseks eraldatava riigiabi andmise tähtaega vähemalt 2018. aastani.

Samuti leian, et asjaomane liikmesriik peab teatud ajavahemiku järel saama ise otsustada, milline on riigiabi vähendamise tase, ning liikmesriikide suhtes ei tohi kehtestada alammäärasid.

 
 	 		

 #TEXT

 	
  Elmar Brok (PPE). – (DE) Lugupeetud juhataja! Austatud asepresident! Kallid kolleegid! Tahaksin meie liberaalidest sõpradele ja eriti proua in ’t Veldile paar sõna öelda. Konkurents ei ole moonutatud, sest söel töötavad elektrijaamad jätkavad tegevust imporditud söega, mis suurendab nende CO2 jalajälge. Teisisõnu ei ole see argument põhjendatud, ükskõik millise nurga alt seda vaadata.

Lisaks ei saa seda näiteks Saksamaa puhul pärast 2018. aastat jätkata, sest lepingus, mis kehtib asjaosaliste ja mitte ainult riigi suhtes, on nõue, mille alusel peab kõik lõppema 2018. aastal, et riik ei peaks kandma kaevanduste sulgemise tõttu tekkivaid pikaajalisi kulusid. Pikaajalised kulud, mille suurus ulatub paljude sajandite vältel mitme miljonini, maksab kinni sihtasutus. Kui sihtasutus peaks pankrotti minema, tuleks riigil määramatu ajavahemiku jooksul maksta väga palju raha.

Kui on välja töötatud nii nutikas idee, millel on kindel lõpp-punkt, on tähtis sellesse õiglaselt suhtuda ning mitte püüda tulla välja teoreetiliste turumõistetega, mis ei ole mingil määral seotud lepingu tegeliku sisuga.

 
 	 		

 #TEXT

 	
  Antonio Masip Hidalgo (S&D). – (ES) Lugupeetud juhataja! Avaldan tänu raportöörile, kes on käinud minu piirkonnas Astuurias, mis oli palju aastaid tagasi Hispaania ja Euroopa päritolu kujundaja ning mis tänu oma söele ja inimestele on nüüdisaegses ühiskonnas esirinnas.

Kaevanduspiirkonnad peavad jätkama seda kiiduväärset ja hoogustavat jõupingutust ilma, et Euroopa Liit sellele takistusi seaks. Selle asemel peaks liit neid julgustama. Meil tuleb kõrvaldada kohaliku söe kaevandamise lõpetamise oht ja anda sellele strateegilisele sektorile hoopis võimalus jääda mõistlikul viisil püsima. Samuti peame aitama sel sektoril saavutada konkurentsivõime mõistliku aja jooksul, karistamata hiljem ettevõtjaid. Eelkõige aga tuleb meil peagi jõuda saastevaba kaevandamiseni.

Puhtasse söesse tehtud suured investeeringud peavad kõigepealt tooma kasu Euroopale ja selle enda kaevanduspiirkondadele. On naeruväärne, et need, kes on Euroopa söe vastased, kaitsevad või sallivad teistest maailma riikidest imporditavat sütt, kuigi selle tootmisel tekib suurem keskkonnamõju ning puudub ohutus ja konkurentsivõimelised palgad. Selline olukord diskrimineerib meie oma territooriumit ja selle tekkimine on lihtsalt talumatu. Säilitagem oma kaevandussektor, kasutades ära uut tehnoloogiat.

 
 	 		

 #TEXT

 	
  María Muñiz De Urquiza (S&D). – (ES) Austatud juhataja! Konkurentsivõime on küll tähtis, kuid see ei saa olla ainuke kriteerium. Meie energiasõltuvus tähendab, et vaid süsi kui kohaliku fossiilkütuse allikas võib tagada meile kindla varustatuse ning kaevandamise majanduslik ja sotsiaalne olulisus paljudes Euroopa piirkondades osutab sellele, et kaevanduste sulgemist ei tohi pidada vältimatuks, ükskõik kas see toimub 2014. või 2018. aastal.

Kui oleme söest kui energiaallikast jätkuvalt sõltuvad, tuleb meil 2018. aastal energiavarustus ikkagi tagada, tehes seda konkurentsivõimetute kaevanduste puhul abi kaudu või konkurentsivõimeliste kaevanduste puhul ilma abita.

Samuti peame lisaks söe majanduslikule konkurentsivõimele pidama silmas selle konkurentsivõimet ka tööhõive ja keskkonna vallas. Euroopa süsi on ohutu ja me peame selle eest hoolitsema eriti ajal, mil kaevandustes juhtuvad õnnetused on päevakorral väljaspool Euroopat. Lisaks on Euroopa süsi selline, mis võib olla puhas.

Niisiis taotleme Rapkay raporti muudatusettepanekute vallas seda, et abi andmist pikendataks tähtajatult kulude puhul, mis on seotud süsinikdioksiidi kogumise ja muu sütt puhtamalt põletada võimaldava tehnoloogiaga.

 
 	 		

 #TEXT

 	
  Miloslav Ransdorf (GUE/NGL). – (CS) Lugupeetud juhataja! See meede kinnitab vana ütlust, et rahastaja mõjuvõim riigi üle on sama suur nagu nööril poodu üle. Tahaksin öelda kolme asja. Esiteks tuleks minu arvates raha kulutada selleks, et toetada ohustatud konkurentsivõimelisi kaevandusi, mis moodustavad kogu Euroopa Liidus 5% kaevandustest. Samuti tuleks meil hoiduda subsideeritud söe impordist välismaalt. Kolmandaks tuleks meil ennetada lobistide sekkumist. Tahaksin mainida ühte näidet Venemaa Föderatsioonist, kus naftalobi on põhjustanud Vorkuta piirkonnas kaevanduste sulgemise, millel olid hävitavad sotsiaalsed tagajärjed. ELis seda juhtuda ei tohi.

 
 	 		

 #TEXT

 	
  Agustín Díaz de Mera García Consuegra (PPE). – (ES) Austatud juhataja! Et leevendada sotsiaalset ja energeetikaalast mõju ning tagada kindlad energiavarud, esitasime täiskogu istungil kolm muudatusettepanekut, mille eesmärgid on järgmised: esiteks tuleks abi üldist mahtu aastas vähendada, kuid selle suhtes ei tohiks kehtestada protsendimäära piirangut ega piirangut ühe ettevõtja kohta. Selles suhtes oleme tänulikud härra Langeni seisukoha eest, mille alusel tuleks kaotada kindlaksmääratud näitajad ning anda liikmesriikidele õigus teha otsus oma huvide alusel.

Teine eesmärk on see, et erakorraliste kulude katmiseks antava abi eraldamist pikendataks 2030. aastani. Sellised ettepanekud aitavad leevendada paljude ELi liikmesriikide, sealhulgas Hispaania energiasõltuvust. Need tagaksid kohaliku tootmise jätkumise ning nende abil säilitataks tuhandeid töökohti, millest sõltuvad suurel määral ulatuslikud piirkonnad Hispaanias ja Euroopas.

 
 	 		

 #TEXT

 	
  Ioan Enciu (S&D). – (RO) Lugupeetud juhataja! Kõigepealt sooviksin tunnustada härra Rapkayd tema jõupingutuste eest.

Ka minu arvates on ülimalt tähtis, et üleminekuaeg oleks võimalikult pikk ehk kestaks 2018. aastani, nagu on välja pakutud. Mina soovitasin veelgi pikemat ajavahemikku konkurentsivõimetute kaevanduste sulgemiseks või isegi mõne kaevanduse kasumlikuks muutmiseks, sest kaevanduspiirkondades on enamik elanikke just selle tegevusega seotud.

Kutsealase ümberõppe ning sotsiaalse ja majandusliku elavdamise kavade koostamine on täiesti hädavajalik. Kaevanduste sulgemine enne nende kavade täielikku rakendamist põhjustab ülimalt tõsiseid sotsiaalseid probleeme. Kutsealase ümberõppe ning nende piirkondade keskkonnaalase korrastamise kavade rakendamiseks kulub palju aega. Praeguses kriisiolukorras oleks eriti mõistlik võtta kasutusele ka Euroopa struktuurifondid, pidades silmas selle valdkonna sotsiaalset, majanduslikku ja keskkonnaalast tähtsust Euroopa Liidule.

 
 	 		

 #TEXT

 	
  Iuliu Winkler (PPE). – (RO) Austatud juhataja! Kolleegid on juba siin maininud, et tegemist on Euroopa Parlamendis korduva aruteluga. See on tõepoolest korduv arutelu, kuid toimub eelnevatega võrreldes erinevates majanduslikes ja sotsiaalsetes oludes.

Meil on üleilmne majanduslangus ja Euroopa Liidus valitseb kriis. Keegi ei usu, et oleme sellest kriisist juba väljunud, ning paljud liikmesriigid on endiselt silmitsi majanduslangusega. Sellistes tingimustes ei tohiks me minu arvates Euroopa Parlamendis seda olukorda soodustada, lisades veel 100 000 töötut neile, kes praegu Euroopa Liidus tööta on.

Teiseks arutleme me Euroopa uue energiastrateegia üle, mis on veel üks taustategur. Leian, et uues strateegias ei tohiks meie meetodiks olla sõltuvuse suurendamine ühest süsivesiniku allikast, vaid selle asemel tuleks meil suurendada oma majanduslikku sõltumatust.

Nimetati ka 21. sajandi majandust. Tõepoolest, ka minu arvates tuleb meil selle majandusega tegeleda, kuid samal ajal tuleb meil pöörata tähelepanu praeguse potentsiaali mitmekesistamisele. Sellega seoses avaldan kiitust raportöör Rapkayle.

 
 	 		

 #TEXT

 	
  Bogdan Kazimierz Marcinkiewicz (PPE). – (PL) Lugupeetud juhataja! Võttes arvesse täna arutletava määruse eriomast laadi, ei tohi me unustada, et Euroopa Liidus on liikmesriike, mille energiatootmine põhineb peamiselt söel. Niisiis tuleb määrusega seotud töö käigus välja pakutud muudatusi jõustada nii, et muutuste tempot oleks võimalik kohandada kodanike ja sotsiaalstruktuuride vastuvõtusuutlikkusega. Minul on saavutatud kompromissi üle hea meel. Pidades silmas söe osatähtsust energiajulgeoleku tagamisel, tuleb selle kaevandamine stabiliseerida nõutaval tasemel. Söe kui kütuse roll energiatasakaalus on energiasektoris jätkuvalt ülimalt tähtis, sest stabiliseerib Euroopa energiajulgeolekut. Loodetavasti jagab nõukogu meie muret ja kuulab tähelepanelikult seisukohta, milles Euroopa Parlament kokku leppis.

 
 	 		

 #TEXT

 	
  Jens Geier (S&D). – (DE) Austatud juhataja! Lugupeetud asepresident Almunia! Kallid kolleegid! Tahaksin lühidalt viidata kahele punktile. Üks neist puudutab konkurentsivõimet, mida on esile tõstetud raporti paljudes erinevates valdkondades. Palun teil meenutada, kui paljudest kaevandusõnnetustest me meediakanalite kaudu kuuleme. Selle põhjus on asjaolu, et kaevandamisega ja eriti söekaevandamisega tegeletakse kogu maailmas, kuid kahjuks on ohutusstandardid Saksamaa ja teiste Euroopa kaevandustega võrreldes mujal väga puudulikud. Võib küll tunduda, et ma liialdan, kuid mina isiklikult ei ole eriti heal arvamusel konkurentsivõimest, mis saavutatakse kaevurite elu hinnaga. Kuid kui me vaatleme tööstuspoliitikas tekkivaid tagajärgi, mida põhjustab söekaevanduste varajane sulgemine, tahaksin öelda, et Euroopa kaevandusseadmete tööstus on konkurentsivõimeline. Kutsun kõiki neid inimesi, kes usuvad, et kaevandamine on minevikutööstus, ja eelkõige kolleeg Klinzi ühte kaevandust külastama. Siis mõistavad nad peagi, et kaevandamisel kasutatakse kõrgtehnoloogilisi lahendusi ja et küsimus on selles, kas me tahame, et see tööstus oleks endiselt kasumlik, või ei taha. Tean, et Euroopa Demokraatide ja Liberaalide Liidu fraktsioon seda ei soovi. Kardan, et kaevandusseadmete tööstus liigub kaevandustööstusega samas suunas ja lahkub Euroopast.

 
 	 		

 #TEXT

 	
  Joaquín Almunia, komisjoni asepresident. – (ES) Lugupeetud juhataja! Kordan seda, mida ütlesin oma avakõnes: võtame komisjoniga hoolikalt teadmiseks kõik argumendid, mille te kõik siin esitanud olete. Samuti võtame kindlasti arvesse Euroopa Parlamendi seisukohta, kui härra Rapkay raport on vastu võetud.

Minu arvates peame me tegema vahet söel kui primaarenergia allikal ja eeskirjadel, millega reguleeritakse riigiabi andmist konkurentsivõimetutele söekaevandustele, mis on hoopis erinev teema. Seda on peaaegu kõikides sõnavõttudes ka tehtud.

Meie ettepanekus, mille üle me täna arutleme ja mille üle arutleb nõukogu lähinädalate jooksul, käsitletakse teist teemat, milleks on konkurentsivõimetud söekaevandused. Me ei räägi antud juhul söe kasutamisest, mis on eraldi arutelu, mida on Euroopas juba peetud ja peetakse loomulikult ka tulevikus.

Meie seisukoha alusel tuleb meil kindla ajavahemiku jooksul lõpetada konkurentsivõimetute söekaevanduste tegevus, sest need vajavad järjekindlalt riiklikke toetusi. See seisukoht on selge ja seda ei öelda välja esimest korda. Nagu mõned teist meenutasid, sai see alguse pikka aega tagasi. Probleem on selles, et kõik ei ole kinni pidanud aja jooksul kehtestatud tähtaegadest. Meie ettepaneku eesmärk on tagada, et neid tähtaegu järgitaks lõplikult.

Praegu on aeg, mil erinevalt minevikus toimunud aruteludest tuleb meil kaaluda abi andmist söekaevandamisele. Meil tuleb silmas pidada veel kahte punkti. Esimene on kliimamuutuste probleem, mille üle oleme palju kordi arutlenud ja mille puhul on Euroopa Liidul ülimalt konkreetsed eesmärgid. Teine on kriisi mõju ja sellest tulenevad laenud seoses riigieelarvete ehk riikliku tasandi eelarvetega, sest see avaldab avaliku sektori vahenditele veelgi suuremat survet.

Need ei ole aga ainukesed tegurid, millega tuleb arvestada. Peame samuti kaaluma, milline peaks olema riigiabi andmise lõpetamise tähtaeg konkurentsivõimetutes oludes tegutsevate söekaevanduste puhul. Peaaegu kõik teist tegid seda ka oma sõnavõttudes.

Sel teemal on toimumas arutelu ja me oleme kuulnud selle käigus Euroopa Parlamendis erinevaid seisukohti. Arutelu toimub ka nõukogus ning me jääme ootama detsembri alguses toimuvat nõukogu kohtumist, et kuulda nõukogu seisukohta. Ka komisjonis on selle üle juba arutletud ja seda tehakse veel.

Teatavasti on see nõukogu määrus, mida mainis eelnevalt ka härra Langen. Euroopa Parlamendi arvamus on väga tähtis, kuid Euroopa Liidu toimimise lepingu kohaselt on riigiabi küsimustes tegemist nõukogu määrusega. Nõukogu kujundab oma seisukoha. Viimasel alaliste esindajate komitee koosolekul pooldas enamus selle abi andmise lõpetamise tähtajana 2018. aastat, mis on komisjoni ettepanekus esitatud tähtajast pikem ajavahemik. Meie eeskirjade kohaselt ei saa aga komisjoni ettepanekut õiguslikult parandada, kui nõukogu ei ole teinud ühehäälset otsust.

Ükskõik, millise otsuse nõukogu teeb, on peaaegu kindel, et see ei ole ühehäälne, kuid komisjon kuulab nõukogu seisukoha tähelepanelikult ära, just nagu ta kuulab väga hoolikalt Euroopa Parlamendi argumente ja Euroopa Parlamendi seisukohti hääletuse käigus. Komisjon võtab oma lõpliku seisukoha vastu nõukogu sellekohaste seisukohtade analüüsi alusel, võttes arvesse Euroopa Liidu toimimise lepingus kehtestatud eelisõigusi. Samuti arvestab komisjon Euroopa Parlamendi seisukohtadega ning võtab aluseks Rapkay raporti üle toimunud arutelu.

Pean vaid ütlema, et komisjon ei nõustu argumentidega, milles pooldatakse piiramatu abi andmist konkurentsivõimetutele söekaevandustele. Tahaksin teile meelde tuletada, et kui ei oleks komisjoni ettepaneku alusel vastuvõetavat uut söemäärust, siis jõustuks 1. jaanuarist 2011. aastast hoopis üldine riigiabi kava, mis on märkimisväärselt karmim kui nõukogus toimunud arutelude või Euroopa Parlamendi arvamuse alusel koostatud komisjoni ettepanek.

 
 	 		

 #TEXT

 	
  Bernhard Rapkay, raportöör. – (DE) Austatud juhataja! Lugupeetud volinik! Just selles probleem ongi. Teil on õigus, kui kinnitate kolleeg Lange väidet, et tegemist on nõukogu määrusega. Siiski oleneb see ka sellest, kas komisjon võtab kuulda nõukogus ja Euroopa Parlamendis esitatud argumente. Teil tuleb loobuda oma väga rangest ettepanekust, mille olete koostanud, ja siis on võimalik kasutada mõistlikku ja demokraatlikku meetodit, millega kaasneb enamuse otsus, mille puhul ei ole ühehäälset nõusolekut vaja.

Teise märkuse tahaksin suunata kolleeg Chatzimarkakisele. Teie viidatud läbivaatamisklausel ei puutu antud juhul üldse asjasse. Saksamaal toimunud vaidluste ainuke eesmärk oli päästa majandusministri au – see ei tähendanud midagi muud. Nüüd käsitleksin ma voliniku väljendatud muret. Lugupeetud volinik! Keegi siinolijatest ei sea kahtluse alla asjaolu, et tegemist on järkjärgulise lõpetamise kokkuleppega. Selles ei kahelda ka raportis. Hoopis teine küsimus on, kas see on energiapoliitika või tehnoloogia valdkonnast lähtuvalt mõistlik. Kolleeg Geieri öeldu on täiesti õige, kuid selles me ei kahtlegi. Ainuke küsimus on, kas me peaksime tegema seda suhteliselt järsult 2014. aastal või oleks mõistlik määrata üleminekuaja lõpuks 2018. aasta. Muus osas ei sea me midagi kahtluse alla. Olukord ei ole selline, nagu kirjeldas näiteks kolleeg Lambert, kes luges oma sõnavõtu ette ja lahkus siis. Ta oleks pidanud siia jääma, sest oleks ehk midagi õppinud. Asi ei ole selles, et on liikmesriike, kes ei ole mitte midagi teinud. See ei kehti ei Hispaania, Poola, Rumeenia ega Saksamaa kohta. 1990. aastal töötas Saksamaal enam kui 200 000 inimest kaevandustööstuses. Nüüd, 20 aastat hiljem, on sama näitaja umbes 20 000. See on 90% suurune langus, mis tähendab, et vaid 10% töökohtadest on veel alles. Mitu kaevandust on suletud ka ajavahemikul 2002. aastast siiani ehk praegu veel kehtiva määruse ajal. Ärgem käitugem nii, nagu ei oleks midagi tehtud.

Küsimus on selles, kas meil on vaja mõistlikku üleminekuaega, et olla suuteline tegema seda sotsiaalpoliitilist kahju põhjustamata, või mitte. Ma saan vastata vaid ühtmoodi: jah, meil on seda vaja. See nelja-aastane ajavahemik ei tohiks olla mingi probleem, sest keegi ei kahtle selles niikuinii. Palun edastage see sõnum komisjonile.

 
 	 		

 
 	 		

 #TEXT
 	 	
  Vasilica Viorica Dăncilă (S&D), kirjalikult. – (RO) Selle dokumendi koostamisel on raportöör saavutanud tähelepanuväärse edu – ta on leidnud vastuse kahele küsimusele: üks puudutab keskkonda ja teine sotsiaalkaitset. Rumeenia vaatevinklist – ning usutavasti jagavad sama seisukohta ka Saksamaa, Poola, Hispaania ja Ungari – moodustab kaevandustööstus tähtsa osa sisemajandusest. Söekaevanduste sulgemine võib avaldada tõsist sotsiaalselt mõju, põhjustades tööpuuduse kasvu ja soodustades rahvaarvu vähenemist piirkondades, kus on vaid üks tööstusharu – kaevandamine. Samal ajal avaldab kaevanduste sulgemine märkimisväärset mõju ka energiasektorile. Tean, et need on kõik selle meetme poolt- ja vastuargumendid. Siiski saame praeguse olukorra põhjal teha vaid ühe järelduse: konkurentsivõimetute söekaevanduste sulgemise tähtaega tuleb pikendada, et toetada neid toimivate alternatiivide leidmisel kõigi nende jaoks, kes selles sektoris tegutsevad.

 
 	 		

 #TEXT
 	 	
  Adam Gierek (S&D), kirjalikult. – (PL) Euroopa Komisjon püüab söekaevandamist vähendada iga hinna eest ja viisil, mida ei saa majanduslike argumentidega põhjendada. Neid jõupingutusi on kunstlikult kiirendanud energiatootmise kulude suurenemine söel töötavates elektrijaamades. Ma viitan heitkogustega kaasnevatele kuludele. Tegemist on poliitikaga, mis õõnestab nende riikide majanduslikke alustalasid, kus enamik energiast toodetakse söest. See strateegia tõestab, et puudub arusaam vajadusest sidusa kütuse- ja energiapoliitika järele, mille raames eelistatakse majanduslikku tõhusust ja konkurentsivõimet. Samuti tõestab see, et meil ei ole ühtset energiapoliitikat, mis tagab energiavarustuse kindluse, ja samuti ei ole meil kogu ühisturu ühtsetel kriteeriumidel põhinevaid eeskirju, mis tekitaks minimaalsete sotsiaalkulude juures ausa konkurentsi. Praegu tegeleme me nende põhimõtete räige rikkumisega.

Tekib küsimus, millist liiki tööstust Euroopa Liit vajab – kas sellist, mis toob kasu Euroopa Liidule, või sellist, mis on riigiülene ja äriline ning mille raames investeeritakse maksud maksuparadiisidesse? Toorainetööstusse ja elektritootmisse tuleb investeerida ja kapitali koondada aastaid, mis tähendab, et neid tööstusharusid tuleb ka toetada. Lisaks ei pea nad olema kasumlikud iga hinna eest. Odav energia ja kütus on hädavajalikud selleks, et töötlev tööstus, sealhulgas masinatööstus, oleks konkurentsivõimeline. Niisiis räägime me puhta kasumi teenimisest. Tahan öelda, et Euroopa Liidu kriisiaegsed majandusprobleemid ei ole ainult üleilmsete ebaausate finantsspekulatsioonide tagajärg, vaid nende põhjuseks on ka usaldusväärse, ühtse ja ausa tööstuspoliitika, eelkõige kütuse- ja energiapoliitika puudumine Euroopa Liidus endas.

 
 	 		

 #TEXT
 	 	
  Edit Herczog (S&D), kirjalikult. – (HU) Nii kiire toetuste eraldamise lõpetamise vastu on palju argumente. Pean siin eriti silmas sotsiaalseid ja majanduslikke tagajärgi piirkondlikul tasandil. On tähtis, et me jagaks toetusi söekaevanduste sulgemise soodustamiseks õigesti: tuleb tagada, et asjaomased töötajad saavad ümberõpet ja asuvad muule tööle tööturu teistes sektorites. Nõuetekohane keskkonna taastamine on samuti hädavajalik. Ilma selliste meetmeteta on oht, et EL peab kulutama rohkem raha kahjude leevendamisele, kui säästab toetuste maksmise lõpetamise arvelt. Tuleb hoolikalt kaaluda, kas söekaevanduste sulgemine on üldse kasulik, kui me saavutame seeläbi vaid selle, et ülejäänud elektrijaamad peavad asendama omamaise söe väljastpoolt ühisturgu imporditud söega.

Kas on otstarbekas sulgeda söel töötavad elektrijaamad, mis on üks odavaimaid energiaallikaid, kui kogu maailmas võib näha murettekitavaid märke energianappusest? Samuti tuleb meil mõelda Euroopa Liidu energianõudluse suurenemisele ning söe osatähtsusele energiajulgeoleku vallas. Me ei tohi lubada selliste rajatiste nagu Ungari Vértesi elektrijaama ja Oroszlány kaevanduse sulgemist ilma hoolikalt koostatud põhjalike kavadeta. Kavade alusel tuleb leida lahendus töötajate olukorrale ja taastada keskkond ning neis tuleb põhjendatud mõjuhinnangute kaudu tõestada, et sulgemine on vältimatu ja parim võimalus saasteainete heitkoguste vähendamiseks. Keskkonnasäästliku majanduskasvu programm ei tohi kaasa tuua meetmeid, mis põhjustavad tõsiseid majanduslikke ja sotsiaalseid probleeme.

 
 	 		

 #TEXT
 	 	
  Eija-Riitta Korhola (PPE), kirjalikult. – (FI) Euroopa Liidu püüd vähendada söe kasutamist on õige ja kohane. Kuna Euroopa ja inimkonna pikaajaline eesmärk on sõltumatus fossiilkütustest, peame mõistma, et Euroopa söekaevandused peavad varem või hiljem muutustega kohanema. Üleilmastumine tähendab, et söele hakatakse avaldama tähelepanuväärset hinnasurvet. Seepärast liigub tootmine riikidesse, kus tööjõud on odavam. ELi sütt tootvatest piirkondadest kaovad töökohad ja sissetulek, sest kaevandused ei suuda enam konkurentsis püsida. Kuigi tegemist on soovimatu arengusuunaga, ei saa ametiasutuste tegevus minna vastuollu turumajanduse aluspõhimõtetega. Ebatulusat tootmist ei tohiks igavesti kunstlikult elus hoida. Meil tuleb meeles pidada, et sellise ulatusega struktuurimuudatusega kaasnevad paratamatult kaugeleulatuvad ja tõsised sotsiaalsed tagajärjed. Kaevanduste sulgemine tähendab sageli piirkonna põhilise elatusallika kaotamist. See kajastub suur- ja väikelinnade suutlikkuses pakkuda oma elanikele teenuseid ja tervete kogukondade allakäigus. On igaühe huvides, et sellised suured sotsiaalsed muutused, mis on seotud kaevanduste järkjärgulise sulgemisega, toimuks õigete kontrollmeetmete abil ja piisavalt pika üleminekuaja jooksul. Süsi mängib sellest hoolimata meie elus lähitulevikus keskset rolli. Seda vajatakse ikkagi näiteks terasetööstuses ning uuringud selle kasutamise kohta polümeeride toorainena on olnud paljutõotavad. Lisaks on saavutatud suurepärane kulude-tulude suhe söe kasutamisel soojuse ja elektrienergia koostootmises. Seega ei tohiks me anda järele pettekujutelmale, nagu oleks söekaevanduste sulgemine poliitiline eesmärk omaette. Tulevikus peab kasumlik kaevandustööstus olema võimalik ka ELis.

 
 	 		

 #TEXT
 	 	
  Veronica Lope Fontagné (PPE), kirjalikult. – (ES) Söekaevandmiseks eraldatava abi toetamiseks on palju põhjuseid: strateegilised ja sotsiaalsed ning piirkondliku jätkusuutlikkusega seotud põhjused.

Strateegiliste põhjuste vallas peame arvestama tõsiasjaga, et turg muutub kiiresti. Seega ei ole otstarbekas lõpetada söe kasutamist ilma toimiva alternatiivita. Samuti ei ole asjakohane keskkonda puudutav põhjendus, sest imporditud süsi on sama saastav kui kohalik süsi. Lisaks ei tohi me unustada, et paljudel juhtudel ei järgita kaevandustes, kust me sütt impordime, sotsiaalseid õigusi.

Mis puutub piirkondlikusse jätkusuutlikkusse, siis asuvad kaevandused sageli hõredalt asustatud piirkondades, mis sõltuvad piirkonna püsimajäämist silmas pidades täielikult sellest tööstusharust. Samuti riskime sellega, et muudame oma maa kõnnumaaks.

Viimane ja kõige tähtsam põhjus on enam kui 180 000 peret, keda see mõjutada võib. Minu kodupiirkonnas Aragónis, mis asub Hispaanias, oleme me taastuvate energiaallikate alal teerajajad, sest meil on ligikaudu 60% energiasõltumatus. Süsi on ainuke ressurss, mida me saame säilitada, ning meil on vaja rohkem aega, et täiustada oma tehnoloogiat ning kasutada seda kaevandamisel, muutes seeläbi kohaliku söe puhtaks ja jätkusuutlikuks.


 	 		

 #TEXT
 	 	
  Sirpa Pietikäinen (PPE), kirjalikult. – (FI) Hoolimata kõikidest ilusatest sõnavõttudest kliima teemal klammerdub Euroopa seda raportit vastu võttes endiselt oma süsimusta mineviku külge. ELi 2020. aasta strateegia kohaselt soovib EL liikuda kiiresti taastuvatel energiaallikatel põhineva tuleviku poole, kus paisatakse õhku vähe heitkoguseid. Kuid see kajastub ainult sõnades, kui Euroopa Parlament lubab liikmesriikides tulevikus raisata miljardeid oma söekaevandustele.

Praeguste riigiabi eeskirjade kehtivus oleks lõppenud detsembris, kuid komisjoni ettepanekute alusel pikendatakse nende tähtaega 2014. aastani. Süsimusta süngust süvendab tõsiasi, et Euroopa Parlament soovib riigiabi eeskirjade pikendamist veel lausa 2018. aastani. Kaks aastat tagasi moodustas ELi liikmesriikide abi kivisütt ehk antratsiiti tootvale ja kasutavale tööstusele koguni 2,9 miljardit eurot. See näitab vaid, et fossiilkütuseid toetatakse endiselt mitu korda rohkem kui taastuvaid energiaallikaid, ning seda hoolimata asjaolust, et meie kliimaeesmärkide alusel nõutakse just vastupidise poliitika järgimist.